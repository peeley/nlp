Ivisaappaat Aliitchaum Uqaaqtani 
Uvva Ivisaappaanik uqaaqtullanniaqtuna tusraanurakkapkun. Taataga uvva uqaġaqtuq.
Taimanigguuq 1898-mi naluaġmiut aggiqpauraqmata.
Tarani iñuuniaqtut naluaġmiut.
Uvva tamauŋagpatigun  qauġri'apta taapkua Kilvaġiatkut tarani iñluuniaġniqsut.
Taimma taatna taruŋali nunannannigsuk Kilvaġiatkuk ukuak qitunġaqtuummaġmik.
Taatna tarani iñugugqtutli qitunġaŋik.
Tara Ivisaappaaġmiununiqsuat taapkua Kilvaġiatkut.
Tasramma tatgamakŋa Nuurviuramiñ iḷaraġaqhutiŋ.
Taatna qaluŋniaġvigikhuni naaggaqaa aŋuniaġvigikhuni tuttunik naaqaa makuniŋa pisruktuanik piñiaġvigikhuni.
Taatna nayuġaqgniġaat.
Ukiumi auraġmi tara taapkua Kilvaġiatkut tara tarani ittagniqsuat.
Taatna taimma taipchua iqatikaaŋich piiġaluaqtut.
Tarani taatna iñuuniaqtut taimma pitḷaiġatałiġmiknunaglaa.
Uvva 1943-mi taimma tarakŋa iġñiŋaknik iḷaqatniktuŋa.
Taruŋa tara iñuuniaqapta tarani auraġmunaglaa taatna iñuuniaqtugut.
Qanuqtai uvva three years taapkunani taatna iñuuniuraallaktuŋa iliŋitñi.
Uvva aasrii qamuŋa nuutlunuk qitunġauraqaqhunuk paniuraqaqtuguk.
Uvva aasrii paniuranikmiuguglu taavruma unitchaaŋa. 
Tara Ivisaappaat una iñuuniagvigikhuni inniqsuaq.
Tara 1958-mi uvuŋa nuuttut qamakŋa Nuurviuramiñ taapkua tallimat malġuŋnik qitunġaġiich.
Taruŋa nunaksraqhutiŋ nunnipḷutiŋ taruŋa inillaktut.
Tara una nunaaqqiuraġuqtuq 1958-miñaglaan.
Uvvali aasriiñ uvaguk iḷaqatnitqikama taruŋali uqaqtautyaqtuguk 1963-mi.
Tara uvuŋŋitñamali taruŋa taatnatunaglaan iñuuniaqtuŋa. 
Taimma tuvaaqatma unitchaluaġaana pastor-ŋuŋŋamnuk.
Aglaan three years pastor-ŋuuraallaktuŋa tarani.
Aasriiñ aglagviŋmun savviqł̣una tasramma 1973-mi.
Ivisaappaaġmiut tara ukua taatna Ivisaappaaġmiut tara ukua taatna aullaġniisaqqaaġataqamiŋ aglagviitchaluaqtut, aŋaayyuviitchaluaqtutaglaa.
Taatna aullaġniirut.
Ukiaġmi sikumataaqtuġnaqmiug.
Tuttuliqman tuttunniaġnagmiuq.
Suli upinġaksrami tamarra itchuġvik tamaani innigsuq.
Iñuuniaġvigikhuni.
Taatna nuurvigigaat.
Taimma taimakŋaniñaglaa nakiñaglaatai iñiuich iñuuniaġviginikkaŋat taatna. 
Uvva qauġri'apta taapkua Kilvaġiatkut tarani iñuuniaġniqsuat.
Uvuŋatunaglaa taatna iñuuniaġvik nakuuruq.
Qalunniaġvigikmiuq.
Aŋuniaġvigikmiuq.
Taatna iñuuniaġvigiuraġniaġikput uvva taimma tuvaaqatipta unitchaluaġaatigut. 
Aglaan taatna iñuuniaqtugut.